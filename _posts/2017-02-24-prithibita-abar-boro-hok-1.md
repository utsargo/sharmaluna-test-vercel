---
title: পৃথিবীটা আবার বড় হোক &#8211; এক
date: 2017-02-24 04:55:59 +06:00
permalink: "/prithibita-abar-boro-hok-1/"
categories:
- কবিতা
id: 651
author: শর্মা লুনা
layout: post
guid: https://bn.sharmaluna.com/?p=651
---

পৃথিবীটা এত ছোট কেন?  
পৃথিবীটা দ্বিতীয় বিশ্ব যুদ্ধোত্তর শান্ত-শান্তি মাখা ইয়োরোপীয় গ্রীষ্মের মত  
আবার বড় হয়ে যাক।

পরিচিত-আধা পরিচিত,  
নতুন পরিচিতের পরিচিত,  
পুরাতন পরিচিতের পরিচিত,  
কারো সাথে আর দেখা না হোক।

আর কোন মুখের গড়ন,  
বলার ধরণ,  
চাওয়ার ভাষা,  
এক না হোক।

বাস-রিক্সার ভেঁপু আর চায়ের টুংটাং ছাপিয়ে  
পথ চলতি লোকের ছোঁয়া বাচিয়ে  
আর কোন চেনা গন্ধ গায়ে না লাগুক।

আপিস ছুটির হুল্লোড় থেকে পালিয়ে  
পথের ছায়ায় দাড়িয়ে  
কারো শার্টের কলার মিলে গেলে স্মৃতির কিনারে  
হঠাৎ হাওয়ার ঝাপটার মত কোন করুন চোখ  
চোখের সামনে ফুটে না উঠুক।

পৃথিবীটা আর ছোট না হোক  
পৃথিবীটা আশির দশকের বাংলার গহীন গ্রামের মত  
আবার বড় হয়ে যাক।