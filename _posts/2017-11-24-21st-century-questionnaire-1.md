---
title: এই শতকের প্রশ্নাবলী-১
date: 2017-11-24 19:00:46 +06:00
permalink: "/21st-century-questionnaire-1/"
categories:
- কবিতা
id: 909
author: শর্মা লুনা
layout: post
guid: https://sharmaluna.com/?p=909
---

কবিতা নাকি বড়ই ব্যক্তিগত ব্যাপার  
দাম্পত্য প্রেমের মাধুর্যময় গোপনীয়তার মত,  
একটি কবিতার বই নাকি  
ব্যক্তি অনুভূতির বাজারি সংস্করণ মাত্র;  
তাই কি?

তবে কিনা এখন নাকি  
কর্পোরেট বাজারে কবিতা ঠিক ধোপে টেকে না  
এটা নাকি শুধু থার্ড ওয়ার্ল্ডেই টিকে থাকবে, থাকছে  
ফার্স্ট আর সেকেন্ড ওয়ার্ল্ডে কবিতা স্লো  
ফুটবল, ওয়াল স্ট্রিট আর ক্যাসিনোর উত্তেজনার  
বিপরীতে কবিতা নাকি একটি মৃতদেহ মাত্র।  
বাস্তবিক?

তবে এখানে নাকি এখনও  
কবিতা মানে সাক্ষাত ধ্যান  
রাতের আকাশে আধারের কাছে প্রার্থনার মত  
নরম রূপালি ছায়ার গান,  
এখানে নাকি কিছু ঘাড়বাঁকা লোক আছে,  
পাগল আর টেসকো মার্কা চেহারা আর কলম নিয়ে সদা প্রস্তুত  
এদের জন্যই নাকি হয়তো এখনও কবিতা টিকে আছে লোকের মনে প্রেমের মত।  
সত্যি?

শুনেছি আদিতে,  
একজন স্টার কবি আসলে একটি সন্দেহ জাগানীয়া চরিত্র মাত্র,  
কবিতা বিখ্যাত হলেও খ্যাতির চাদর  
একজন খাটি কবি নাকি পরতে পারেনা;  
আসলেই?

কবি হল জগতের মৌলিক পদার্থগুলোর মত একটি মৌলিক জিনিস,  
সাক্ষাত পাগল  
কোন খাদ থাকা যাবে না সে পাগলামিতে  
দুধ-জলের মত নিরীহ ভেজাল যেমন  
সংসারী লোকের কবি হওয়াও তেমন  
নিরীহ চেহারার ভয়ংকর ভেজাল;  
আর কিছু?

কবিতা ঈর্ষাকাতর বেড়ালছানার মত  
আস্ত মানুষকে আচ্ছন্ন করে রাখতে পারে,  
একবার কবি হয়ে গেলে সে আর কিছু হতে পারেনা  
না সংসারী, না কর্মী, না কর্পোরেট আদার ব্যাপারি।  
কোন সন্দেহ?

কবিরা নাকি আতংকজনক  
সৌন্দর্যাসক্ত এসব কবিদলের কবলে পড়ে  
খানিকটা পিষ্ট হবার ভয় আছে প্রেম আর কাতরতায়;

তবু কেন কবিতা?  
হবে নাকি, কবি  
এবং কবিতা?