---
title: ডঃ মুহাম্মদ জাফর ইকবাল স্যারের প্রতি
date: 2015-09-01 04:36:29 +06:00
permalink: "/tribute-to-dr-muhammad-zafar-iqbal/"
categories:
- কবিতা
id: 618
author: শর্মা লুনা
layout: post
guid: https://bn.sharmaluna.com/?p=618
---

ডাস্টবিনে আসার কী দরকার ছিল আপনার?  
ভালইতো আছে, বেঁচে থাকে ডাস্টবিনের ময়লায়  
ঘুটে গুদে পোকারা  
কী দরকার ঐ শুভ্র হাতে নোংরা ঘাটার, স্যার।  
বৃষ্টির জলে আপনি ফিরে যান  
শুভ্র সমুদ্র পাড়ে।

এখানে  
জয় বাংলা এখন হরির লুট  
রবীন্দ্রনাথ এখন হিন্দু বাবুমশাই  
নজরুল এখন মুসলিম জাহানের ভুল  
দেশপ্রেম এখন বিরোধী দলের প্রতি  
রুচিহীন শব্দের অশ্লীল ফোয়ারা  
বিনোদন এখন লাঞ্ছনার খবরে বেরিয়ে আসা দাঁতাল হাসি!

স্যার, ফিরে যান, যেখানে কান্না লুকাতে হবে না  
যেখানে ভালবাসাও লুকাতে হবে না  
যেখানে প্রেমও নীল আকাশের মত  
গানে গানে মুখরিত!  
যদি এমনও হত!  
আপনার চোখের জলে ধুয়ে যেত  
আমাদের সমস্ত কাদা জল ও লালসার আকর!