---
title: এমন জ্বর আসুক
date: 2017-07-30 06:47:59 +06:00
permalink: "/emon-jor-asuk/"
categories:
- কবিতা
id: 718
author: শর্মা লুনা
layout: post
guid: https://bn.sharmaluna.com/?p=718
---

আবার জ্বর আসার ফুরসত হল  
আবার ঝড়ের পূর্বাভাস  
থার্মোমিটার ছাড়াই স্পর্শে মাপা উত্তাপে  
গলে গিয়েছিলাম তখন  
তেতো স্বাদে বিপর্যস্ত ঠোট;

সে বললো রাঁধবে,  
বিসুখী তরকারীর গন্ধে ম ম ঘর  
তার শার্টের কলারে ঘাম  
ফ্রেন্স কাট দাড়ি ও ফ্রেন্স শেফ স্টাইল  
রান্নার তাপে হাত আরও মোলায়েম  
তার খুন্তি-কড়াই-আওয়াজ এর  
ফ্রেমে আটকে গেছি যেন  
আর চলমান একটার পর একটা গল্পে ডুবে যাচ্ছি;‌‌

ডুবতে ডুবতে দেখি জলের তলে বিছানা  
আর শায়িত এ শরীর  
নাহ, এ যেন মোহনা,  
তার কথা, হাসির ছল, চোখের জ্যোতি  
চুলের ভাজ, হাতের রেখা  
জলের স্রোতে ভাসা পাতার মত  
অনিবার্য বেগে  
সে মোহনার গভীরে  
ভেসে যাচ্ছে  
হারিয়ে যাচ্ছে  
যেতে যেতে পেয়ে গেল  
একটা আস্ত আকাশ  
মর্মর গান আর সবুজ ঘাস;

জ্বর,  
তুমি আবার এসো  
এমন অতল জলের বন্ধ ঘরে  
বারবার এসো।