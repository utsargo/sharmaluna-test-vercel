---
title: আমার একটা অসুখ আছে
date: 2023-02-04 20:05:00 +06:00
categories:
- কবিতা
tags:
- কবিতা
layout: post
---

আমার একটা অসুখ আছে  
ভীষণ বড় অসুখ আছে!  

কথা ছিল যখন আমি  
চাঁপা ফুলের গন্ধ নেব,  
তোমার মনের ছন্দ খুঁজে  
ভালবাসায় অন্ধ হব  
হোক কিছুটা মন্দ হব,  
তখন আমি দ্বন্দ্বে থাকি।  

সত্যি বলছি,  
আমার একটা অসুখ আছে  
ভীষণ রকম অসুখ আছে!  

কথা ছিল যখন আমি  
সবুজ ধারায় স্নিগ্ধ হব  
তোমার ছায়ায় ঋদ্ধ হব  
নিপুণ মায়ায় মুগ্ধ হব  
হোক কিছুটা বিদ্ধ হব,  
তখন আমি অন্ধ থাকি।  

সত্যি জেনো,  
আমার একটা অসুখ আছে  
কেমন একটা অসুখ আছে!  

কথা ছিল যখন আমি  
চেনা সুরের কথা নিয়ে  
তোমায় ভাবায় মগ্ন হব  
হোক কিছুটা ভগ্ন হব।  
তখন দেখি  
বন্দী আমি নষ্ট খাঁচায়  
সন্ধি আমার অষ্ট নেশায়।  

সত্যি দেখো,  
আমার একটা অসুখ আছে  
কী যে ভীষণ অসুখ আছে!  

<small>২৪ শে নভেম্বর, ২০১০ রাত ১০:১৫</small>