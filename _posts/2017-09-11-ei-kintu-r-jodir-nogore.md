---
title: এই কিন্তু আর যদি&#8217;র নগরে
date: 2017-09-11 06:41:16 +06:00
permalink: "/ei-kintu-r-jodir-nogore/"
categories:
- কবিতা
id: 710
author: শর্মা লুনা
layout: post
guid: https://bn.sharmaluna.com/?p=710
---

এই কিন্তু আর যদি’র নগরে  
একশ একটা দিন চ্যাটবক্সে দেয়া কথারা,  
শুকনো পাতার মত পল্কা ওড়ে ঝড়ে  
দেখা হয়না আর তোমার সাথে;

এই কিন্তু আর যদি’র নগরে  
একশ একটা মুগ্ধতার এক্সপ্রেশন ফেসবুকে,  
গলে যায় অযত্নে হাতে নেয়া আইসক্রিম হয়ে  
দেখা হয়না আর তোমার সাথে;

এই কিন্তু আর যদি’র নগরে  
ন’টা পাঁচটার খানা খন্দ ভরা সড়কে  
আদর্শ আর স্বপ্নরা ধূলো হয়ে ওড়ে,  
প্রতিটি বুকশপ ঠাসা যেখানে বেস্টসেলারে  
নতুন কবিতা অনাহূত সেখানে  
তাই দেখা হয়না আর তোমার সাথে;

বরং অঁলিয়েস ফ্রসেজে পিয়ানো না শুনে  
হেটে গেছে মন নিউমার্কেটে  
পর্দা আর খুন্তির সহাবস্থান যেখানে  
নি:সর্গ থেকে যেমন এই কিন্তু আর যদি’র নগরে  
হয়তোবা আর দেখা হবেনা তোমার সাথে।