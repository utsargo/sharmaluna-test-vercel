---
title: হীরক রাজার প্রতি &#8211; এক
date: 2017-04-12 06:17:09 +06:00
permalink: "/hirok-rajar-proti-1/"
categories:
- কবিতা
id: 686
author: শর্মা লুনা
layout: post
guid: https://bn.sharmaluna.com/?p=686
---

রাজা,  
মনে রেখো তোমার চারপাশ ঘিরে আজ যত সান্ত্রীরা,  
কেউ বুক দিয়ে বাঁচাবে না তারা আর  
তোমার মৃত্যুতে কাঁদবেন কেউ আর;

কারণ, যখনি যেভাবে প্রমাণ হয়  
তুমি শুধু বায়োলজিক্যাল উত্তরসূরি মহতের,  
তুমি শুধু তরল সান্ত্বনার মুখপাত্র  
বালিশের একপাশে বন্দুক  
আরেকপাশে ধর্মগ্রন্থ রেখে শুয়ে  
তুমি কেবল হেসে চলেছ নীরোর মত;

দেখো, কেউ থাকবেনা আর  
একটু ভাবার মত তোমাকে আর  
যা চেয়েছো পাবেনা তুমি আর,  
অমর্ত্য কিংবা চোখা সম্মান;

পাবে শুধু করুণা  
ধুধু যন্ত্রণা  
এবং অগণন বঞ্চিতের অভিশাপ  
প্রজন্ম থেকে প্রজন্মান্তরে বয়ে চলা পাপ।