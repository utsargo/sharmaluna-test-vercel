---
title: এখনো সময় আছে, বেয়াদব হয়ে যান &#8211; এক
date: 2014-05-22 04:07:50 +06:00
permalink: "/ekhono-somoy-ase-beyadob-hoye-jan-1/"
categories:
- কবিতা
id: 600
author: শর্মা লুনা
layout: post
guid: https://bn.sharmaluna.com/?p=600
---

জৈষ্ঠ্যের খটখটে রোদে মেজাজ খারাপ  
ঘামে জব-জব,  
এসি-লোকাল বাস যা হোক  
তা হোক  
ভাড়া তুলিয়ের অনায্য ভাড়া-ভাঁড়ামি চিমটি  
দুইটাকার ছেঁড়া নোটে আটকানো শান্তি  
ছুঁড়ে ফেলে  
হে মধ্যবিত্ত-নিম্নবিত্ত ভেতো বাংগাল  
যদি না হন গণ্ডার দাঁতাল  
এখনো সময় আছে, বেয়াদব হয়ে যান।

মুখ বুঝে মূক হয়ে আর কত কাল  
রিক্সা ছেড়ে লাফিয়ে ভাঙ্গুন ২০ লাখি মার্সিডিস-কাচ  
মালিকের কলার খামচে  
ছিনিয়ে নিন অসহ্য হর্নে  
মেজাজ খিঁচড়ানোর দায়ে প্রাপ্য জরিমানা  
এটাই প্রাকৃতিক আইন, ভগবানও করবেনা মানা,  
হে মৃদুভাষী ফরমালিনাহারী বাংগাল  
যদি না হন প্রতারক দালাল  
এখনো সময় আছে, বেয়াদব হয়ে যান।

প্রশ্ন ফাঁসে হাস ফাঁস হয়ে অসহায়?  
প্রশ্ন করুন ঘুষি পাকিয়ে, কে মহাশয়  
লাথি ঝাঁটা মেড়ে  
চলে যান জেলে  
নিশ্চিন্তে থাকুন মরবেন না  
কিছুই না থাক, মিডিয়া আছে না?  
হে ফিটফাট-সদরঘাটময় বাঙ্গাল  
যদি না হন অন্যের হাতল-আবাল  
এখনো সময় আছে, বেয়াদব হয়ে যান।