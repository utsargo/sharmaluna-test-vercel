---
title: এই তো প্রেম
date: 2023-02-06 00:50:00 +06:00
categories:
- কবিতা
tags:
- কবিতা
---

প্রহর গুণি চরণ ধ্বনির   
সময় পেরোলেও আসার,  
নাইবা হল উচ্ছ্বসিত আলিংগন।  
  
স্পর্শ আসুক স্বপ্ন হয়ে  
সকালের নরম রোদের মত  
নাইবা হল আঁকড়ে ধরে থাকা।  

তুমি থাকবে অপরাজিতার বনে  
আমি থাকবো সংসারের এক কোণে  
চোখ দিয়ে ছুঁয়ে দেবো ঠোঁট  
থাকনা অধরা চুম্বন!  

এক খাটে শুয়েও অপেক্ষায় থাকবো  
কখন পাশ ফেরো,  
চোখ বুজেও প্রসন্ন আমি  
কেননা সামনে তখন  
নিবিড় চাহনিতে তুমি।  
সেই মূহূর্তে চিরন্তন কমিনিটের কালবৈশাখী?  
নাহ্,তার চেয়ে  
থাক না অনিন্দ্য অনুভূতির এ চোরা স্রোত!  

না ছুঁয়েও ছুঁয়ে যাই বহুবার  
না পেয়েও পাই হাজারবার  
আর কী চাই  
কী আছে হারাবার!  
এ ই প্রেম অশেষ অনিবার।  

<small>০৬ই অক্টোবর, ২০১০ সন্ধ্যা ৭:১৬</small>