---
title: চিরন্তন মন উচাটন
date: 2014-11-09 01:59:24 +06:00
permalink: "/chironton-mon-uchaton/"
categories:
- কবিতা
id: 757
author: শর্মা লুনা
layout: post
guid: https://bn.sharmaluna.com/?p=757
---

মাঝে মাঝে কবিতাকে মনে হয় ছেঁড়া কাঁথা  
শীত কাটেনা;  
ফেসবুকটা একটা খাঁটি উজবুক,  
গাঁজাখোর আর পার্টটাইম দার্শনিকদের আস্তানা  
কিছুতেই আর মন লাগে না।

ল্যাপটপটাকে লাগে ককটেল-ককটেল  
ইচ্ছে হয় যার তার গায়ে  
ছুঁড়ে দিয়ে ঝটপট দৌড় লাগাই।  
বসের স্বরচিত আসনটাকে মনে হয় রোলার কোস্টার  
দু’মিনিটেই স্বাধ মিটে যায়।  
বাঁধাধরা নটা-পাঁচটার কল্পনায় আঁতকে উঠি,  
উফ্ কী যন্ত্রণা!

পড়ার বইটা যেন একটা খাঁচা  
শব্দগুলো বন্দী পাখির মত ডানা ঝাপ্টায়,  
আর আমার আত্মা?  
বাস্তবতার মাঠের গ্যালারিতে  
প্রেম প্রেম চোখ নিয়ে ঘুরে ঘুরে খুঁজে বেড়ায়!  
যদি মেলে কোন সফেদ সরল অনল,  
পুড়ে মরবার!