---
title: জেগে থাকো
date: 2013-09-30 00:16:34 +06:00
permalink: "/stay-awake/"
categories:
- কবিতা
id: 743
author: শর্মা লুনা
layout: post
guid: https://bn.sharmaluna.com/?p=743
---

পাথর হয়ে পড়ে থাকি পিসির সামনে  
রন্ধ্রে রন্ধ্রে জেগে থাকে হাজার ঝড়ের বীজ  
স্বনিযুক্ত ভালবাসায় আটকে থাকি  
সুন্দরবনের প্রেমময় নিস্তব্ধতা তারার মত স্থির  
দৃষ্টিতে গেঁথে রেখেছে আমাকে  
পাশবিকতার সাথে অসম লড়াইয়ে মত্ত  
আমি পাথর হয়ে পড়ে থাকি পিসির সামনে।

কিছুই করতে না পারার যন্ত্রণা নিয়ে  
হাজার অভিশাপের বিষ নিয়ে  
মরার আগে  
কিছু একটা সত্যি সত্যি করার আগে  
আঘাতের পর আঘাত করার দূর্বার বাসনা নিয়ে  
বজ্রের মত কল্পিত চাবুক হাতে  
পাথর হয়ে পড়ে থাকি পিসির সামনে।

জানি আসবেই একদিন সেই সময়  
যেদিন প্রতিটি পাথর ও কথা বলে ঊঠবে  
কেননা জগত ধ্বংস হয় না পাশবের জন্য  
হবে অন্যায়ের বিরুদ্ধে নিরবতার জন্য  
অতএব, পাথরেরাও জাগবেই, জাগেই  
জাগেনা শুধু মানুষের আদলে থাকা পাশবেরা।