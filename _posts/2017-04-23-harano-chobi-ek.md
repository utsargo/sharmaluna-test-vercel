---
title: হারানো ছবি &#8211; এক
date: 2017-04-23 06:19:06 +06:00
permalink: "/harano-chobi-ek/"
categories:
- কবিতা
id: 688
author: শর্মা লুনা
layout: post
guid: https://bn.sharmaluna.com/?p=688
---

দূরে কীর্তনের সুর  
নিকানো শুকনো উঠোনে কামিনীর সুবাস  
রূপোর থালার মত চাঁদের আকাশে জুঁই ফুলের মত ছড়ানো তারা  
আঁচল তোলা মুখে মায়ের হাতে সন্ধ্যাবাতি  
নগ্ন চরণে আগমন তাঁর তুলসী মঞ্চে  
করতালের ছন্দে মাটির গন্ধ লাগা হেঁড়ে গলার গান,  
আর আমি তা  
শুনতে শুনতে  
দুলতে দুলতে  
ডুবে যাই আবহমান ডাহুক ডাকা রাতে।

দিগন্তে লন্ঠন জ্বলে ওঠে  
ভিজে কাঠের নায়ে সোঁদা গন্ধ  
মেছো প্রেমে জ্বলজ্বলে চোখে জেলে বিড়ি ধরায়  
সর সর শব্দে নাও এগোতে থাকে  
বিলের শাপলা নুয়ে জায়গা দেয় তাকে  
কালো জলে পাটের ক্ষেতে ছলাৎ ছলাৎ আওয়াজ  
আর আমি তা  
শুনতে শুনতে  
দুলতে দুলতে  
ডুবে যাই আবহমান অস্তমিত চাঁদ নামা মাঠে।