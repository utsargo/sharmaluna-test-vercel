---
title: সংবিধিবদ্ধ সতর্কীকরণ
date: 2017-10-29 06:50:54 +06:00
permalink: "/songbidhiboddho-sotorkikoron/"
categories:
- কবিতা
id: 720
author: শর্মা লুনা
layout: post
guid: https://bn.sharmaluna.com/?p=720
---

এই এক বিংশ শতকে মংগলের মাটি ছোঁয়া পৃথিবী  
কতখানি এগিয়েছে কবি বোঝে না  
কবি বোঝে আফ্রিকার জংগলে পাখির মরণ  
রোদের আড়ালে খনির ভেতর শ্রমিকের ক্ষয়;

শরণার্থী ভারাক্রান্ত সান্তনার মধ্যম আয়ের দেশ  
মানে কী কবি বোঝে না  
কবি বোঝে সীসায় ঢাকা আকাশে অসুন্দর বৃষ্টি  
অযথা নিঃশব্দ অপচয়িত তরুণের ক্লান্ত হৃদয় ক্ষরণ;

৭১ উল্টে গিয়ে ১৭তে জনপদ ঢেকে গেছে  
মেট্রোরেল-উন্নয়নের ধুলো-জল-ক্লেদে,  
তা যেতেই পারে!  
কবিরা তা কিছু বোঝে না  
বোঝে গাছেদের হত্যায় দোষীদের প্রতি  
ক্রোধ জাগানিয়া ঘৃণা আর  
খোলা ম্যানহোলে আবর্জনার স্তুপে গলিত আদর্শ;

বুফে রেস্তোরায় বলিহারি মেন্যুর স্বাদ  
আর হাজার টাকার কড়কড়ে নোট ভর্তি মানিব্যাগের মানে,  
কবিরা তেমন করে বোঝেনা  
বোঝে শুধু অভিমানী কিশোরী আজ সকালেই  
ভাত না খেতে পেয়ে মরে গেছে,  
ভেসে গেছে বানে;

কবিরা এত গাড়ল যে কেএফসি, শপিংমল,  
ইনজয় অত বোঝে না,  
কবিরা এত বোকা,  
যে এদের ছুঁয়ে পুজিবাদী পাপ  
আর কোরো না, মরো না  
কবিদের কাছ থেকে বরং দু’শো হাত দূরে থাকো,  
সংবিধিবদ্ধ সতর্কবাণী মানো  
পরকাল পোক্ত কর  
কবিদের কাছ থেকে বরং দু’শো হাত দুরে থাকো।