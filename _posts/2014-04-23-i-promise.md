---
title: কথা দিলাম
date: 2014-04-23 03:52:20 +06:00
permalink: "/i-promise/"
categories:
- কবিতা
id: 592
author: শর্মা লুনা
layout: post
guid: https://bn.sharmaluna.com/?p=592
---

যদি কোনদিন এমন হয়  
প্রচণ্ড দাবদাহময় পৃথিবীর দু প্রান্তে তুমি আর আ্মি  
সাংসারিক অন্যমনস্কতায় চোখে তুলে নিয়েছ ভুল চশমা  
তথাকথিত বাস্তবতার চোরাবালিতে আমাদের পা  
আটকে গিয়েছে কোন গভীর খাদে;

এমন কোন সময় যদি আসে  
আজকের মায়াবী কন্ঠস্বর হবে  
অচেনা কোন সৌজন্যঘেরা অন্ধকার;

আজকের প্রেম হবে  
মেঘের উপর আকাশের মত নস্টালজিক কোন দুঃখবিলাসী ক্ষণ;

সেই ব্যথাময় ভোর যদি আসে  
আজ সকালেই আমার মাথা রাখা শূণ্য বালিশে  
তোমার বিভোর মুখ গুজে থাকা  
হয়ে যাবে জীবনের কোন লজ্জিত মুহূর্ত

জেনো, সেদিনই পৃথিবীর স্বঘোষিত শেষ দিন,  
ডুব দেবে সে তার খোঁপা খুলে অতল জলে

আর আমি?  
কিছু হাসির রেণু, কিছু কথার ঝংকার অথবা গুনগুন, কিছু চোখ তুলে চাওয়া  
যা থাকে সিন্ধুকের মত হৃদয়ের গোপন কুঠুরিতে  
সেখান থেকে অক্সিজেন নিয়ে সাঁতরে বেড়াবো  
অতীতের সমুদ্রতলে  
চিনে নেবো কোন না কোন প্রেমময় ভাষা,

কথা দিলাম।