---
title: কোথাও যাবার নেই
date: 2011-01-18 19:24:22 +06:00
permalink: "/no-where-to-go/"
categories:
- কবিতা
id: 735
author: শর্মা লুনা
layout: post
guid: https://bn.sharmaluna.com/?p=735
---

আজ আমার কোথাও যাবার নেই  
না সেখানে,  
যেখানে ছিল আশ্রয়  
ভাল লাগা কিছু প্রশ্রয়।

কই যাবো বলো?  
যেদিকে চাই  
দেখি শুধু কাঁটা গায়ে সংযমী সজারু।

কেউ কেউ অকারণে  
চায় লাল চোখে  
অকারণেই আবার বাসে ভাল।

কোথায় যাবো বলো?  
দূর্বাঘাসের দল বহু আগেই  
চলে গেছে মুক্তি নিয়ে  
শিশিরবিন্দু গেছে শুকিয়ে অকালে  
দোয়েল-শ্যামারও তাই মুখ কালো।

কোথায় গিয়ে বল সুখ?  
দেখবো যে ফুলের হাসি  
ফুলগুলো বড়ই ব্যবসায়িক  
অর্থ ছাড়া তাদের পানে চোখ বাড়ানো অর্থহীন।

ভেবেছিলেম সেদিন  
একদিন হারাবো গভীর অরণ্যে  
পা ছড়িয়ে সুশীতল ছায়ায় বসব  
সময়হীন সময় নিয়ে ভাবব  
নিজেকে খানিকটা খুঁজব।

কবে যাবো বলো?  
জীবন বড় হিসেবি  
প্রতি মুহূর্তে কেড়ে নেয়  
আয়েশি সময়,  
উপলব্ধিপূর্ণ বহু নিবিড় নির্জনতা।

আজ আমার শোক দিবস  
সেই নির্জন উপলব্ধিগুলোর রক্তাক্ত দিন।  
দিন এক কাগজ ছেঁড়ার,  
আংগুল কেটে রক্ত ঝরার  
কলমের কালি বেয়ে  
চোখে অশ্রু নামার  
আর হৃদয়ের ক্ষরণ হবার।