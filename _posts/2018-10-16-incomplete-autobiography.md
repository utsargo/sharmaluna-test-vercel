---
title: "&#8216;অসমাপ্ত আত্মজীবনী&#8217; পড়েও এমন?"
date: 2018-10-16 04:56:52 +06:00
permalink: "/incomplete-autobiography/"
categories:
- রিভিউ
tags:
- AC
- Activist
- incomplete autobiography
- sheikh mujibur rahman
- অসমাপ্ত আত্মজীবনী
- আওয়ামী লীগ
- বঙ্গবন্ধুর
- মুক্তিযুদ্ধের চেতনা
id: 1061
author: শর্মা লুনা
layout: post
guid: https://sharmaluna.com/?p=1061
---

[![](/assets/images/wp-content/uploads/2018/10/1502554218.jpg)](/assets/images/wp-content/uploads/2018/10/1502554218.jpg)

‘অসমাপ্ত আত্মজীবনী’ পড়ার পর কোন রাজনৈতিক Activist কিভাবে মারামারি/ ধর্ষণ/ চাঁদাবাজি/ বাখোয়াজি/ দালালী/ অবৈধ কাজ করে? হয় সে লোক দেখানোর জন্য পড়েছে, নয়তো এটা পড়ে আসলে মাথায় কিছুই ঢোকেনায়।

কিছুদিন আগে এক গাড়িচালকের সাথে কথা হচ্ছিল। কথা প্রায় তর্কের পর্যায়ে চলে যাচ্ছিল। তার বক্তব্য হল, রাস্তায় কোন বিরোধী দলের নেতা কর্মী কিভাবে ন্যায্য বিষয় নিয়ে আন্দোলন করবে? সবাইকে পুলিশ দিয়ে এমন মার মারবে যে হয় তাকে সারাজীবন পঙ্গু হয়ে থাকতে হবে, নাহয় মামলা দেবে। আমি বললাম, মানুষের অধিকারের জন্য রাস্তায় নামলে তো এসব ফেস করতেই হবে। নইলে রাজনীতি কেন করতে আসছে? রাজনীতিবিদদের কাজইতো এইটা। সে তখন অবাক হয়ে বলল, জীবনের মায়া সবারই আছে, জীবনের চেয়ে কি দেশ বড় ? এবার আমার অবাক হবার পালা। আমি হয়তো আরও কিছু বলেছিলাম। কিন্তু বুঝতে পারছিলাম আসলে তার পক্ষে এসব কথা বোঝা সম্ভব না।

এদেশের রাজনৈতিক সংস্কৃতি আর রাজনীতিবিদদের আচরণ ও কর্মকাণ্ড দেখতে দেখতে এদেশের সাধারণ মানুষরা একজন রাজনীতিবিদ আসলে কি করতে পারে বা কিভাবে রাজনীতি করতে পারে সেটাই ভুলে গেছে। তাদের বোধগম্যতার বাইরে চলে গেছে অনেককিছু। ঐ গাড়িচালকের মত দেশের হয়তো সব মানুষই একদিন ভুলে যাবে দেশ আসলে জীবনের চেয়ে বড় হয়।

বঙ্গবন্ধুর মত রাজনীতিবিদ যারা দেশকে জীবনের উপরে আক্ষরিক ভাবে জায়গা দিয়েছেন তাঁরা আসলে কোন অস্বাভাবিক বা অসাধারণ কিছু করেননি। রাজনীতি করতে হলে জীবনকে পকেটে নিয়েই নামতে হয়। সুযোগ এলে ঝুঁকি নিতে হয় দেশকে জীবনের ঊর্ধ্বে জায়গা দিয়ে। তাঁরা শুধু সেটাই করে গেছেন। আর এটা না পারলে আমজনতা হতে হবে, রাজনীতিই করতে হবে, এই দিব্বি কে কাকে কবে দিয়েছে? বঙ্গবন্ধুর মত জেল, পুলিশের মার, হামলা এবং মামলা এসব সহ্য না করে যারা ক্ষমতা ও জনতার চেতনার মসনদে যাবার স্বপ্ন দেখে AC কক্ষে বসে, তাদের জনতা মগজেতো ঢোকায়ই না, এরা একসময় ঘৃণা আর করুণা ছাড়া আসলে কিছু পায়না। আর বঙ্গবন্ধুর মত রাজনীতিবিদরা মর্মান্তিক মৃত্যু পেলেও আসলে মরে না। আজীবন মানুষের চেতনায় বেঁচে থাকে। যারা আজ ক্ষমতা ও আরাম পেয়েছে তাদেরও পুলিশের মার, হামলা আর মামলার পথ পাড়ি দিয়েই আসতে হয়েছে। ভবিষ্যতে যারা আসতে চায় তাদেরও হয়তো একই পথে কিংবা আরও কঠিন পথে আসতে হবে। কোন ত্যাগ ছাড়া কোন প্রাপ্তি নেই। থাকতে পারেনা।
