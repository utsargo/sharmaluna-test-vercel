---
title: হ্যালো
date: 2014-05-25 03:56:22 +06:00
permalink: "/hello/"
categories:
- কবিতা
id: 594
author: শর্মা লুনা
layout: post
guid: https://bn.sharmaluna.com/?p=594
---

হ্যালো, বিবেক স্টেশন  
আমি বাংলাদেশ বলছি,  
কিচ্ছু দেখা যাচ্ছে না  
শুধু নীতিহীনতার অন্ধকার  
আর লাভ ও লোভের বালির আস্তরণ,  
হায়নার মত পিলারের নিচে  
চাপা পড়ে আছি।

চারপাশে কর্পোরেটের রড ঢোকা শরীরের তীব্র চিৎকার  
কিছু নিরপরাধ দুর্ভাগ্যের লাশ গলছে  
কিছু ভাংছে আবার  
আদর্শের ম ম পচা গন্ধে নিঃশ্বাস রুদ্ধ হয়ে এসেছে আমার  
হ্যালো, বিবেক স্টেশন  
আমাকে বাঁচান।

এই বীভৎস করুণ ষড়যন্ত্র  
রানা প্লাজা রোগাক্রান্ত  
মুমূর্ষু পড়ে আছি আমি বাংলাদেশ,  
শীঘ্রই আসুন  
আমাকে বাঁচান  
হ্যালো, বিবেক স্টেশন…

এ অসহ্য খুন আর ধ্বংসের দহন  
শুধু নিরপরাধের নয়  
শুধু চেয়ে দেখা দর্শকের নয়  
শুধু বিবেকের কিংবা বিপ্লবের নয়  
শুধু শকুন ও খুনির;  
হ্যালো…বিবেক স্টেশন  
এখনই আসুন, এখনই জাগুন  
হ্যালো…শুনছেন?  
হ্যালো…………………